Amattak amecṭuḥ

Asmuḥyet n "Petit pédé" - Renaud Séchan -
ZIRI At Maammer -
Teğğiḍ-n ẓẓmik n taddart
Tisusaf, rregmat d imečči
Tukksa n leqder d tγeddart
D imawlan iγef ttaḍṣan lγaci
Di temẓi-k mi akken tfaqeḍ
Mačči am wiyaḍ ay telliḍ
Teḥkiḍ-as i yemma-k mi txaqeḍ
War ma ḥeḍreγ ẓriγ ay tesliḍ
Ay amattak amecṭuḥ
Ini-yasen qqleγ d waγzen
Ulac anwa ad k-id-yawwḍen
Wala ad k-ẓren tḥemmleḍ irgazen
Ah tagi d tamsalt-nniḍen
D agama i k-id-yefkan akka
Γas γef wannect-a ur yecni Lewnis
Tḥeṣleḍ-d di yir ssekka
Telqeq-ik tbubb iγilifen-is
Ay amattak amecṭuḥ
Wi ran ad yedder ad yerr iman-is
D argaz lεali akken qqaren 
Ad iberren di cclaγem-is
Akken ad yeffer 
lbaḍna ur tt-ẓerren
Deg wedrar ideg d-tṣubbeḍ
Aqjun yif-ik γer γur-sen
D amattak ulamek teddreḍ
Ger yemdanen yeqqeṛṣen
Ay amattak amecṭuḥ
Tṣubbeḍ γer Tizi Wezzu war leεḍil
Γef zzher-ik tettqellibeḍ
Di lḥemmam n Σli Mmeεḍil
Deg yiman-i tqebleḍ
Lḥemmam yettak-ik i wayeḍ
Am weqcic iruḥen i imawlan
Din din jemεen-k akk wiyaḍ
Taqerqurt-ik mi tt-walan
Ay amattak amecṭuḥ
Tikkwal tettmekkineḍ-asen 
tinn-ik
D tirebbuyeε 
i ttεeddin fell-ak
D azref-ik
d tilelli-k
Cwi kan tεusseḍ iman-ik 
γef yir lehlak
Ttawil yellan mgal-is txedmeḍ-t
Aṭas imeddukal-ik is yegla
Ihi γur-k lebla-s tessneḍ-t
D ttawil mgal-is yella
Ay amattak amecṭuḥ
D tikli a d-tafeḍ kra n wergaz
D bu cclaγen neγ d uḥdiq
Gar-awen ad iceεεel lgaz
Ad teddrem akken ad tekksem lxiq
Ahat ad tettargum dderya
Arrac war imawlan ugten 
Maca, ttawin-ten γer Skikda
I imattaken ur ten-ttaken
Ay amattak amecṭuḥ
Tikkwal ad tezgeḍ tḥezneḍ
Mačči akken tt-tebγiḍ i k-teffeγ
Γas ur lliγ am kečč 
ma ad iyi-tamneḍ
Ayen ur ččiγ 
fell-as ttṣerrifeγ
Ger Leqbellec d amattak neγ d amedyaz
Yiwen uεekkaz i γ-yewwten
Ili-k kan akken-nniḍen 
a d-ddmen γur-k aεekkaz
Ssarameγ-ak tayri 
akken iγeblan-ik ad mmten

