 "On s'aimera" n Léo FERRE "Ad nemḥemmal"Taduction libre de Nacy ABROUS
7 avril 2012

Ad nemḥemmal
I wudem n iceffir n yiṭij
Ittmiẓẓiden am tmes n wesγar
Ad nemḥemmal
I wudem n iferrawen yulwan
Iγunza Sidi Asemmiḍ
Ad nemḥemmal ḥertadem
Mara dduxxun yesγaren
Mara d-yaweḍ lawan
N temsirt di tesdawit
Mara ttefriwisen izuḍad
Ad myuṭṭafen seg wammas
Mara d-teqqim tizzegzewt
Deg igenni γas ihewwel
Ad nemḥemmal
I wudem n tlaba feṣṣlent
Temqestin issger qurrif
N bab n wagu d umeccim
Ad nemḥemmal
Almend n tmuqqint n wazzu
Ara d-issers Yennayer
γef imnaren n tzeγwin
Ad nemḥemmal ccetwa
Mara yeg iḍerfan wakal
Mara tefru zzedwa
N yefrax yunagen
Mara d-yeqqers igenni
Ad yeṛbu deg wakal
Wer3ad d tagnit n ujiḥbuḍ
Ur t-id-nettawi d izlan
Ad nemḥemmal
I wudem n wusu nni azegzaw
γef tturarent tzizwa
Am tcilmumin tifessasin
Ad nemḥemmal
I wudem n yifsan n tayri
Gemmun mi ittiγzifen ifurkan
Isbuṛkuten tiẓegwa
Ad nemḥemmal tafsut-a
Mara sderwicent texlulin
Mara sseḥḥmunt urar
S ccna n iwarẓigen
Mara yefsi wakal amgun
Tasarezt i wemzur,
Netta d tudert ad gen tayri
Ad nemḥemmal
I wudem n lmuja tanilit
Ara-γ-idun di lebγi
γef uzagur tetetti
Ad nemḥemmal
I wudem n lmelḥ d wurti
Deg iftisen ḥercawen
γef i crurden igerfiwen
Ad nemḥemmal anebdu
Mara yinigen lebher, imawlan
Mara iddeqdeq yijdi
Am wesfel ad neglilez
Mara teẓẓenẓer tiṭ igenni
Netta deg-neγ yettnezzih,
Dinna ay tettibnin tament
Skud tneggi trennu
Akken ineggi    imeṭṭi
Itturug, iṭṭerḍiq uldun 
