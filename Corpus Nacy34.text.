Tahar Weld Amar CWIṬ SEG WAṬAS
...« Azul fell-wen ! »
Yerfed aqerru-s wemɣar,
i wezen-iyi, ifessel-iyi, 
ixaḍ-iyi, yerra-d
- Azul-agi ur teḥmileɣ ara,
maɛna wicqa, 
imi d lbirra i d-tewwiḍ yid-k lɛeslama-ak , qim !
- Tanemmirt !
- Deg laɛna-yak mmeslay-d 
s teqbaylit neɣ s tefransist, 
ma ulac sew tibyirin-ik, tesusmeḍ.
Muqleɣ s aydi 
akken ad yaẓ akin 
ad iyi-d-yeǧ cwiṭ n wemkan, 
ur iḥerrek ara. 
Wis ayɣer aydi-nni 
ur d iyi-iban ara d menwala.
Ttrajuɣ-t ad yaẓ akkin, ad d-yini kra. 
Ur yenwawel ara.
« Ɛeddi-d sya, anef-as i murḍus ad yesteɛfu »
i d yi-d- inna wemɣar, 
imi yegza d acu bɣiɣ ad xedmeɣ.
Qimeɣ si tama-s tayeffust, ddemɣ-d tabyirt, 
fkiɣ-as-tt.
- Saḥit a mmi ! Ala ur tesseɣ ara iɣi !
- Amek ?
- Ini-yi-d, almi d ass-a i kwalaɣ da.
- Mačci aṭas aya seg wasmi druḥeɣ ar Lpari.
- Si Tmurt ?
- Si tmura.
- Amek akka ?

Amek akka ? Uɣaleɣ d timendeffirt alarmi d lasiti, 
lḥaǧ Rambo, yemma, Nabil… tasdawit, 
Dunya, Ṭalyan, lkumiṣar n Lpari Zberber, 
Abu Xinǧer, Dalila, Nadia, Mourad…
- Sanda akka i tcaxeḍ ?
- Mačči ar yiwen wemkan.
- Waqila d yiwen uɛekkaz i daɣ-yewten 
ɣas ma mmxallafen ifasen. 
Ar d akk frunt. Ma ulac Rebbi yella lalkul. 
Ini-yi-d ahat tesɛaḍ cwiṭ n yisem.
- Deg isem-nni i ttwaɣeɣ.
- Wicqa ini-d isem-k, 
ma ur d iyiaɛjib ara ad ak-t-bedleɣ
- Di nnekwa , isem-iw Muḥemmed. 
Wid neǧǧiɣ di tmurt ssawalen-iyi Muḥ.
- Ur d ak-xtaren ara isem… 
ur yeṣliḥ ara di Lpari n wass-a.
Aha kan, ula d nekk Muḥemmed i yisem-iw di nnekwa.
D acu, sawalen-iyi
Ḥsen, Ḥmimi l’anisette, Faffa, le Vieux, De Gaulle
Lḥasun yal wa d acu i iwala deg-i
Zik, uqbel ad uɣaleɣ d Ḥmimi l’anisette
ssawalen-iyi di taddart Ḥmimi-nneɣ"..
