IẒRI N TMENGURT.
Mazir yezga yesmiṭriw
Werǧin d as-d-ḍsin wussan
Daɣnetta, segmi ad d-yekker d asḥissef
Seg wakken t-yečča lxiq di taddart
anda yeqqim ur t-yettawi ara wemkan
yettehriṭṭiw kan
dɣa yal ddurt 
sani i tt-yekkat 
d wani iɣer i ijebbu
A mεezza-s ad isewweq
Iḍelli, yegla s Kavil
dduklen ɣer Ţlata
Ţlata, d ssuq n Micli
Zik iεemmeṛ kan deg wass n tlata
daymi d as-semman akka
Tura yettili ula deg wass n ssebt
Seg wasmi i kksen ssuq n Ssebt 
d-yezgan deg At Hicem 
mucaεen s izeḍwa n yeεbanen
yuɣal ssuq n Tlata yetteεmar berdayen i ddurt
Teẓram kan leswaq n tmurt amek!
Wa yettaɣ, wa yeznuzu
Yal wa d acu i t-yettawin
Wa yeznuzuy ccemma n nnqid
wa yezzaǧaw zzit
di teqreεtin n plastik
wa ineffeq-d cuccu s useεlaq
wa yettaǧew-d uftiyen
wa yettlawi tidima n likukuṭ
wa yettsemmiṛ zzwayel
wa yeznuzu tiktabin n taεrabt 
am ubelluḍ s uneεruḍ
wa iteddu yettberriḥ s usensi n Weẓru n Ṭṭhur
Tikkwal, ldi imi-k uffgent tuɣmas
ttilin ula d iqerεiyen-nni yettjelliqen li purṭabl 
i yinaǧawen iɣef ttεeddin izaylalen
Lhasun, fiḥel ma neεmer ssuq ɣef ssuq
Ttif ad nbeddel iger 
wala ad nessuget awal ugar ɣef Ţlata 
ass-a n larebεa
Mačči d ass-is usentel n wass-a
Ma yeṭṭef-aɣ-n umerḍax n rreḥba n Ţlata
ur d-nteffeɣ ara seg-s 
alamma nuɣ-d tiɣideṭ 
s berru neɣ lgelba n ccwal ɣef wulac
Si taddart ɣer Micli
amecwar ɣezzif
Abrid yessawen
Mačči d kra d-tesseknuy tsusmi 
ma myehmalen neɣ yessiwzil wawal 
ɣef liḥala n tegnawt n Meɣres 
m yal ass d anefḍes
Ihi tewwi-asen-d 
i Mazir d Kavil 
ad d-ḥebblen awal 
swayes ara ktilen abrid 
neɣ timεayin ara ten-yessedhun
ma sεukkzen fell-asent.
Degmi bdan tikli
tefka-ten tala n Welma akkin
yella nutni d asehtuti
Sbaten ula d tisufa 
yettarran tili 
i ubrid n tezgi Umeddur 
ur negzi ɣef wacu 
i ssehtutuyen
Ma d nekk
isewweq leεmer-iw yid-sen
Yedda d amwanes ur terri tmara
Mmer ad d-iniɣ 
ɣef wacu i ttmeslayen
Mazir d Kavil
aṭas ara yeddigutin
Ihi ad susmeɣ kan da
Ad s-bruɣ i wawal 
ma fell-as 
ad s-yeks 
anda yeǧuǧgeg yiffis 
skud ur teffiɣ tefsut
Rachid Tighilt 2016
