Hamid Annouz, Tukkist seg, B. RUSSELL, Eloge de l'oisivité.
13 Yennayer2015
Assmi meẓẓiyeɣ
am nekk am arrac akk di tallit-nni
sslemden-iyi axeddim uqbel lawan
Nekk imi d uḥric ay lliɣ 
ttamneɣ akk ayen i d-qqaren
Taɣawsa tamezwarut iɣef i yi-weṣṣan 
d axeddim
Nnan-iyi tifunyent d aṭṭan
uḥric am nekk ihi
yessefk ad iliɣ 
d axeddam n tidet asmi ara yimɣureɣ
Atan tura lebɣi-w wwḍeɣ-t
ctaqeɣ iɣimi
tudert-iw akk truḥ d ahember
Maca xas akken umneɣ s uxeddim-agi
alleɣ-iw tura mačči am zik
yezga yettucewwel
ulac takti ur as-d-nekcim ara
Ass-a tbeddel tmuɣli-w s axeddim
ttwaliɣ amdan la iɛetteb aṭas
wid icudden tafenṭazit akked trugza 
ɣer leɛtab ɣelṭen
tamuɣli-nsen d tikerkas
Timura yeṭṭfen di tsertit-agi 
tewwi-d ad tt-qelɛen seg uẓar
ass-a mačči am yiḍelli
Ḥekkun-d zik ɣef yiwen iming 
yufa tnac (12) imattaren di Naples 
sseḥmuyen i yiṭij 
teḍra weqbel leḥkem n Mussolini 
Yenṭeq ɣur-sen yenna-yasen
atan win ara yi-d-ibeggnen deg-wen 
d netta i d afenyan ameqqran 
ad as-fkeɣ taryalt-agi yellan ɣur-i
Uzzlen-d akk ɣur-s ala yiwen
dɣa yuẓẓ ɣur-s yefka-yas idrimen-nni
Iminig-agi yefka-d takti igerrzen
Di tmura ibeɛden 
ɣef yiṭij n yilel agrakal 
xuṣṣent aṭas teswiɛin n usummec d usteɛfu
Yessefk ad yili waṭas n leqdic 
ara yefken afud i wakken ad yegmu iɣimi di tmura-yagi. 
Ssarameɣ mi ara ɣren
Imḍebbren n Y.M.C.A. (Young Men’s Chrétienne Association) 
isebtaren-agi ad siwlen 
i yergazen yesɛan tissas i wakken ad asen-inin 
ad fken azal i yiɣimi
Akka meqqar 
ad tesɛu nnfeɛ tudert-iw ma yella mmuteɣ.
Uqbel ad fkeɣ aza
i rraḥa
bɣiɣ ad d-zwireɣ 
deg yiwet n temsalt i yi-ceɣben aṭas
Llan kra n yemdanen
mi ara walin win yesɛan idrimen
yettnadi axeddim am netta am wiyyiḍ
qqaren-as ur yessefk ara fell-ak 
acku d wayeḍ i wumi ara tekkseḍ aɣrum
Limmer d tidet waya yili medden akk ad rwun
Wigi iḥettben akka
yessefk ad ẓren axeddim yettili-d 
mi ara ttṣerrifen medden idrimen-nsen 
mi ara nettṣerrif ayen i d-nettawi
idrimen ad lḥun
ad nefk tagnit i wiyyiḍ 
ad ččen aɣrum
Amesbaṭli d amecḥaḥ-nni 
itteffren idrimen-is 
ddaw n tsumta
d netta i yugin ad yili uxeddim
Tewwi-d ad sqedcen idrimen-nsen
acukan ilaq ad issinen amek 
mulac daɣen ad d-glun s wuguren-nniḍen
Wid yesɛan aṭas n yedrimen 
mi ara ten-reḍlen i ddula 
d lfalṭa tameqqrant
Ṭṭaqa si tmura iǧehden 
d ayen n dir 
i xeddment s yedrimen-agi
Ha ad rrent arṭal i asen-d-ǧǧant tegrawliwin izrin
ha ad heggin yes-sen tagrawla-nniḍen
Imdanen-agi 
yettaken idrimen-nsen i waya
ttaken anzi ɣer yimcebblen-nni 
i yessurar Shakespeare di tceqqufin-is
wid-ak yettdeggiren imdanen ɣer tmenɣiwt
Wigi, ḥerrzen idrimen-nsen 
i wakken ad ssiǧhiden iserdasen n udabu
Yif it ahat limmer
ad ten-iqemmeṛ neɣ ad tent-isew...''

