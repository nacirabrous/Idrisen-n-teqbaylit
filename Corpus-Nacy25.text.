Ay amaynut war azwel
a baba-inu ba.
Anef-aγ ad nεeğğer 
ad neẓẓel deg wulawen nerba!
Ul ur yenwi ara a k-iḍurr a baba-inu ba
Ihi γas jeddel lehdur
ad ak-ğğeγ nnuba!
Rewleγ-as i wakud amcum
amek i d-zegreγ kra din?
Ur s-dubbzeγ ara aksum
kkseγ-d tuγmas s tγemdin.
Tallit-nni ger wallen yal ass
isufa-s deg-i ur xsin.
Ma d winna i d iyi-d-yekksen tuγmas
xetnen-as ḥala s temqessin.
Mel-iyi-d anida-tt tsarut
ay aḍu ideg ur ddiγ?
Tekcem s axxam n tatut
ula d nekk ur tt-ufiγ.
Deg-i ur yettaddam usuḍu-k
ay aḍu ideg ur ddiγ.
Ssemneε iḍarren-ik xḍu-k
skud yes-k ur gliγ!
Qeggleγγef yiri n wasif
lluẓeγ kkseγ-d axerrub.
Ṭṭṣeγ seddaw wesγerṣif
sliγ i wemqerqur yesleblub.
Ṭikkuk yerna-d aγilif
yerra azger am umeslub.
Γas ma tidi ur d iyi-d-teccif
ḥulfaγ yes-s deg-i a d-tṣubb.
Ay isisnu ur yeṛwi uεebbuḍ
d acu yugaren?
Ruccen aman n tasa γef leḥyuḍ
mγin-d igersalen.
Ay isisnu ur yeṛwi uεebbuḍ
yella kra nniḍen?
Azekḍud, arwuri, abelluḍ
magraman d isennanen.
Ṭṭfeγ abrid n yeγẓer
tedduγγer lewhi n teẓgi.
Ṣibbuss nnig lεinṣer
di lεecc-is la yettheggi.
Iḍ am tafat i d-yeḍher
yecmumeh wul n tuggi.
Ay aḍar ddem awexxer
imeṭṭi ureḍrim la ineggi!
Fek-iyi tizwal ay amadγ
ččiγ ttut semmum.
Ula d nekk am kečč i lluẓeγ
deg-i yekfa weγrum.
D acu ara ččeγ ay amadaγ
lluẓeγ ay amcum?
Ẓebren-iyi ur k-γaḍeγ
ečč tura cilmum!
Walaγ taciṭa n teslent
mi akken senndeγγer tulmut.
Timreqmin deg-s kkrent
amzun d aḍu yetthuzzu-tt.
Allen-iw ngum ad qemcent
ul taguni yettruẓu-tt.
Wiss tisekrin 
anida ffrent? 
Tabelleḥlaḥt tamedda tesru-tt.
A jebbirdu yeckuneṭḍen
amulab yuli.
Ẓer kan tibkit i neṭḍen
yettğelliben ur tγelli!
A jebbirdu yeckuneṭḍen
anida-tt tili?
Deg tebḥirt n ḥenteḍ ineṭḍen
i wumi d-yezzi ilili.
Ifuk wass a d-yali yiḍ
yid-s a d-yeffeγ bururu.
Am wakken ssuliγ abrid
ḥulfaγ yekfa-yi wemru
A ğiḥbuḍ lemmer telliḍ
tegnawt-agi ur tt-nettkukru.
Ay aḍar d ayen akk telḥiḍ
i d-zegreγ d asefru
Ay asefru i d-zegreγ
suḍ-iyi aswided!
Ula d nekk seg-k i d-ffγeγ
teqreḥ yes-s i nebded
Ay asefru i d-zegreγ
yes-k ul-iw yerked.
Kkes aγilif a tt-awḍeγ
tansa iγer i d iyi-tuzneḍ!
Ğğiγ asirem-iw εeryan
sselsen-as-d medden tabarda.
Uγalen ifadden-iw εyan
ssawaleγ i weγyul dadda.
A tamuγli-w iwurben
tγummeḍ s tissist telḥiḍ.
Tissist am wusu ixerben
terwi-tt tnejdamt n lḥiḍ.
Ay azekka i d-mmektiγ
amzun telliḍ yakan.
Ula d nekk deg-k ttwaliγ
tefkiḍ ifurkan.
Ay azekka i d-mmektiγ
ifurkan rkan.
D wid yerkan i ttnadiγ
rran lemmer d lukan.
D wid yerkan i ttnadiγ
ssiweḍ-iyi-ten-id kan!
Asefru yura-t Ziri Ait Maamar (c)
