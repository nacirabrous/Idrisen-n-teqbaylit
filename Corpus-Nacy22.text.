Idis s idis leḥḥuγ tleḥḥuḍ
I tikli-nni di sin nessen
Yal ifer Yerba abelluḍ
Nekkni nεeffes fell-asen
Nuγal nuccag deg waluḍ
Din i nemyuṭṭaf seg ifassen
Mi kem-id-ẓemḍeγ s aεebbuḍ
D teqreḥ uneγluy i γ-yekksen
Nekker-d nbubbub-d azuliγ
Dγa nerra-tt i teḍṣa
Ttaẓeγ-n deg-m ttwaliγ
Tamuγli-m deg wallen-iw tṛeṣṣa
Ulawen nnan-d nekk sliγ:
"D tibḥirt n tefsut ass-a"
Yenna, "wexxret ad γliγ"
Ugeffur tt-yesswen tefsa
Nerna tikli s iḥulfan
N tidet igan am targit
Yal wa yeqqel am ulufan
Si tmendit teṭṭef-aγ tergigit
D acu d winna d-yestufan
D εeyyu nennuγ nugar-it
Afud d netta i d aγ-yufan
Tefka-yas-t tayri i tgecrirt

Nleḥḥu netteddu nrennu
Addud ur nra ad t-nwali
War ma nfaq neqqel ncennu
Tesla-d tceṭṭeḥ tlelli
Ay azekka akka ara k-nebnu
Akka i d as-nenna iḍelli
Tudert asmi ara tefnu
Ur s-qqaren medden ur nelli
Ad nekcem timucuha n tefsut
M tebḥirt Yejjuğğgen yal lawan
Tibḥirt-nni d m ṣṣut
Iwumi sellen kan wulawen
Lεinṣer-nsen aẓar-is yessu-t
S waman n at usawen
Ur kem-nettagad a lmut
Nedder ur γ-kkawen yimawen
Ziri At Mεemmer, Lalman 2017.
