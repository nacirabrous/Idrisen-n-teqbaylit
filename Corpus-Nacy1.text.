Tin ḥemmleɣ mačči d kemmi
Ɣas ulac yiwet-nniḍen
I kem icuban deg tikli
Ɣaf tirgin n zhir yesḍen
I d-teǧǧa tmes n tayri
Deg ul-iw yessedramen
Tiɣremt i d-yebna lebɣi
Ɣef tizi n iḥaqafen.
D tirsasin tečča tfekka
Awal mačči d amɛenni
Yal taɛcuct teffer tucḍa
Yeqqeḥqeḥ yiman yundi
I tqerracin s tleqqa
Yeffeẓ ffad di tniri
Yal ḥaǧa tesɛa ssuma
Ar tasudent n tziri !!
I d-yettɛeddayen gar wallen
Iles yuggi ad d-yessefru
D cwiṭ n wayen yeffren
Yeṭṭfen tarkent deg ceffu
Tettaṭṭaf deg ilessawen
Temẓi ma isuḍ-itt waḍu
Kra din yezzin yenḍen
D times yugin ad tebru
Asefru n Salim Benkhelifa, 2018
